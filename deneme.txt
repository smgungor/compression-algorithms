Tıp dünyasının içinde bulunduğu kötü durum gün geçtikçe daha da kötüye gitmeye devam ediyor. Henüz okuma yazma bilmeyen ve hatta ismini soyadını dahi tam olarak söylemeyi beceremeyen çocukları Tıp sözcüğü ile tanıştırıyor ve her şeyden daha çok bu kelimeye alıştırıyoruz onları. Bir bakıma belki kendi beklentilerimizi ve egolarımızı tatmin etmeye çalışıyor belki de çocuklarımızın daha iyi bir geleceğe sahip olmasını sağlamaya çalışıyoruz. Ama bir yerde yanlış mı yapıyoruz acaba? Mesela, ebeveynlerinin baskısı ve yönlendirmesi ile bu alana yönelen zeki çocukların, zekasını esasında bu bölüme adamak istememelerine rağmen ya da bu yönde bir zeka olmasına rağmen kabiliyetlerinin olmamasından dolayı, sırf üniversite sınavlarında üstün başarı aldıklarından dolayı Tıp bölümüne yönlendirilmelerinde yanlışlık yapmıyor muyuz acaba?

İşte böyle bir hata, çocukların sadece bir “Tıpçı” olmalarını sağlamaktan öteye gidemiyor. Çocuklar, belirli bir yaşa kadar zekaları ve çalışkanlıkları ile geldiği bu bölümü, kabullenemiyor ve başka çareleri kalmadığından dolayı mecbur hissettiklerinden devam ediyorlar. Ve sonrasında mı? Uzman niteliklerine sahip olmayan binlerce “Uzman Doktor”, henüz bir tanı-teşhisi MR ve Röntgen’e danışmadan koyamayan “Profesör” ve başka bir yolu olmadığından dolayı olmak zorunda kalan “Aile Hekimleri” türüyor. Tabii ki hepsini genellemek doğru bir yaklaşım olmaz. Ama gel gelelim bu bir gerçek.

Sahte demek doğru bir yaklaşım olmayabilir ama “kabiliyetsiz ve isteksiz” , bu tanımlamaya en ideal yaklaşım gösteren iki kelime olabilir. Peki bu durumda ne mi oluyor? Ne idüğü belli olmayan firmaların, hangi akla hizmet ettiği bilinmeyen çantalı reklamcıları bir anda, kendilerini bu “kabiliyetsiz ve isteksiz” doktorların odasında buluyor. Ve sonrasında, hayal dahi edemeyeceğiniz hediyeler, tatiller, arabalar… Ve hastalanıp şifa bulmaya gelmesine rağmen bu reklam ilaçlar ile hiçbir şifa bulamayan milyonlarca hasta… Burada kim mi haksız?